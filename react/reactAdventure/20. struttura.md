# Struttura del progetto e dei package

<b> package.json </b> - La cartella di progetto include un set di package già installati, facenti parte dell’ecosistema di Node.js. Tali file sono contenuti all’interno della directory speciale node_modules.

+ Una parte dei package sono necessari per l’esecuzione dell’applicazione, in quanto contengono i tipi e le funzioni a cui si fa riferimento nei file sorgenti per costruire l’infrastruttura dell’app, ad esempio per creare componenti React. Tali package verranno distribuiti con l’applicazione affinché essa possa materialmente funzionare.

+ Vi sono poi altri package, che forniscono invece strumenti di supporto per la verifica e la “transpilazione” del codice, l’avvio di un server Web per il debug, l’esecuzione di test automatizzati, l’assemblaggio dei file e delle risorse per il rilascio in produzione e altro ancora. Essi non sono quindi indispensabili a runtime, ma solo in fase di sviluppo.

+ Aprendo il progetto con Visual Studio Code, al livello più alto troviamo il file package.json: si tratta di un file tipicamente presente nelle applicazioni e package scritte per Node.js. Come suggerisce l’estensione, il file contiene un oggetto JSON che riepiloga le informazioni salienti del package, come il nome (name) e la versione (version), le dipendenze necessarie a runtime (dependencies) e quelle per il solo sviluppo (devDependencies), più una serie di comandi che possono essere eseguiti attraverso npm, il package manager di Node.js, definiti nella proprietà scripts.



## I comandi react-scripts

+ Il tool create-react-app include il package react-scripts che, come suggerisce il nome, fornisce una serie script già pronti e in grado di eseguire diverse operazioni automatizzate una volta lanciati dal Prompt dei Comandi.

+ Aprendo una finestra del terminale e spostandosi nella cartella del progetto, è possibile lanciare gli script con la sintassi npm nomeComando.

+ Qui di seguito sono descritti i comandi disponibili e lo scopo di ciascuno di essi.

### npm start
Abbiamo già visto questo comando in precedenza. Esso esegue la transpilazione del codice sorgente dell’applicazione, mostrando eventuali errori o warning. Al termine del processo, viene attivato il server Web per il debugging e aperto il browser predefinito per visualizzare la pagina iniziale dell’applicazione all’indirizzo localhost e alla porta predefinita (generalmente 3000). Se il browser non mostra il contenuto atteso, o se la pagina appare vuota, è possibile attivare i Web Developer Tools premendo il tasto F12 e prendere nota degli eventuali errori mostrati nella scheda Console. Se si apportano e si salvano modifiche ai file sorgenti, l’applicazione verrà ricaricata.

### npm build
Questo comando esegue il build del progetto creando la directory omonima e generando al suo interno i file assemblati dell’applicazione, ottimizzati per il rilascio in ambiente di produzione. È in questa fase che avviene il ricorso ai tool di bundling, per accorpare e impacchettare i file necessari al funzionamento dell’applicazione, contestualmente al processo di minification per ridurre, dove possibile, il peso dei file che il browser dovrà scaricare, massimizzando quindi le performance.

### npm test
Questo comando prepara la suite di test per l’esecuzione. Generalmente, il tool rimane attivo e in ascolto per eseguire nuovamente i test a fronte di modifiche ai sorgenti dell’applicazione.

### npm eject
Si tratta di un comando delicato in quanto irreversibile. È possibile eseguirlo quando si vuole rinunciare al supporto del tool create-react-app e ai suoi automatismi pronti all’uso. Il comando rimuove dal progetto la dipendenza dal tool ed estrae i file di configurazione preconfezionati per Webpack, Babel e gli altri tool a cui si appoggia, lasciandone il controllo completo nelle mani dello sviluppatore che può così apportare tutte le personalizzazioni desiderate.


## File sorgenti
+ La cartella src del progetto contiene infine i file sorgenti veri e propri, che costituiscono i “mattoncini” della nostra applicazione: essi comprendono (ma non si limitano a) file JavaScript con il codice dei componenti, file CSS con i fogli di stile, eventuali “asset” (immagini, icone, font, ecc.).

+ Nella cartella troviamo ad esempio il file App.js, già predisposto dal tool create-react-app, che rappresenta il componente principale dell’applicazione e che ospiterà al suo interno tutti i componenti “figli” che andranno a comporre l’interfaccia utente.

+ Il componente che farà da contenitore verrà ospitato nel file index.html, che si trova invece nella cartella public e che funge da “entry point” della nostra applicazione.

+ Quando il comando npm start viene eseguito, il tool assembla i file in base alla configurazione predefinita, in modo che sia possibile fare debugging, e successivamente apre il browser per visualizzare l’applicazione tramite il server Web integrato. Il comando npm build ripete l’operazione ma ottimizzando il risultato per il rilascio in produzione.

+ Nella prossima lezione analizzeremo più in dettaglio il contenuto dei file dell’applicazione e vedremo come modificarli e aggiungerne di nuovi per introdurre nuove funzionalità nell’applicazione.