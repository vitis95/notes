# Virtual DOM

Abbiamo analizzato la centralità del DOM quale strumento con cui rendere interattive le pagine HTML e le problematiche derivanti dal suo impiego diretto nello sviluppo di applicazioni. In questa lezione esaminiamo come il Virtual DOM, introdotto da React, consente di superare questi ostacoli.

## Separazione di logica e modello dati
+ Utilizzando React non è necessario ricorrere alle funzionalità del DOM per modificare gli elementi della pagina: è sufficiente cambiare le informazioni contenute all’interno dell’oggetto che rappresenta il modello dei dati, rappresentato dallo stato (state) in React, per ottenere l’aggiornamento automatico dell’interfaccia utente.

+ Quasi tutti framework e le librerie JavaScript che gestiscono viste lato client (AngularJS, React, Knockout, Ember, …) sono in grado di supportare questo paradigma, provvedendo ad aggiornare la pagina con diversi metodi; ad esempio, Knockout offre metodi che consentono di rendere oggetti “osservabili” per aggiornare l’interfaccia a seguito di cambiamenti nel valore degli stessi, mentre AngularJS tiene sott’occhio i valori delle espressioni su cui si basa la visualizzazione provvedendo ad aggiornare quest’ultima quando i valori cambiano e tornano stabili. In breve, questi framework sfruttano appieno il cosiddetto “data binding”, ovvero l’associazione degli elementi visuali ai dati da mostrare, delegando al framework il compito di aggiornare i primi a fronte del cambiamento dei secondi.

+ Come fa invece React a determinare su quali elementi della pagina deve agire e quali sono i cambiamenti da apportare?

## Introduzione al Virtual DOM
+ React utilizza un sistema differente dagli altri per tracciare le modifiche, ricorrendo al cosiddetto Virtual DOM, ossia a una rappresentazione virtuale della struttura della pagina immagazzinata in memoria e del tutto simile al DOM originale, del quale può essere vista come una astrazione.

+ Nel momento in cui si verifica un evento ed è necessario “reagire” ad esso modificando gli elementi della pagina, React applica prima tali interventi al Virtual DOM.

+ Attraverso l’analisi delle differenze tra lo stato del Virtual DOM precedente al verificarsi dell’evento e quello nuovo ottenuto dall’applicazione delle modifiche, React determina i cambiamenti effettivi da apportare al DOM vero e proprio.

+ Il calcolo delle differenze tra i due stati del DOM virtuale è estremamente veloce, e grazie a esso si limitano al minimo indispensabile gli interventi sul DOM reale, tendenzialmente più lento, garantendo quindi ottime performance.

## I vantaggi del Virtual DOM
+ Nell’esempio del “LikeButton” che abbiamo creato nelle precedenti lezioni non abbiamo fatto altro che sfruttare le funzioni che consentono di creare elementi di nostra invenzione all’interno del Virtual DOM: non a caso, l’oggetto che abbiamo utilizzato si chiama ReactDOM.

+ Nel Virtual DOM trovano posto sia componenti complessi sia oggetti corrispondenti (cioè “renderizzati come”) gli elementi classici dello standard HTML, come un semplice <div>.

+ Una volta definita la logica del componente e la sua collocazione all’interno dell’interfaccia utente, la gestione del Virtual DOM e delle sue trasformazioni è completamente a carico di React: allo sviluppatore questo processo rimane del tutto trasparente e non è richiesto l’utilizzo di API per la sua manipolazione, come avviene nell’uso diretto del DOM reale, che a maggior ragione non va utilizzato.

+ L’astrazione rappresentata dal Virtual DOM permette inoltre di avvantaggiarsi di un “lingua franca” indipendente dal browser sottostante, nel quale è possibile esprimere caratteristiche del componente legate al suo aspetto e comportamento a prescindere dal browser in cui verrà ospitata l’applicazione, lasciando a React il compito di tradurre le intenzioni dello sviluppatore nelle chiamate alle funzioni JavaScript – sia quelle globali che quelle del DOM – a seconda della loro effettiva disponibilità (feature detection) all’interno del browser in uso dall’utente.

+ Infine, esistono anche implementazioni lato server del Virtual DOM di React che, utilizzando le stesse funzioni e scrivendo quindi codice del tutto analogo alla versione client, consentono di restituire pagine HTML generate direttamente dal server.

+ Per concludere, il Virtual DOM riveste quindi una fondamentale importanza nel funzionamento di React e torneremo ad analizzarne nuovi aspetti nelle prossime lezioni che affronteremo.