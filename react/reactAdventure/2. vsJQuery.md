# React vs jQuery

* <b> jQuery </b> - è un tool molto comodo per chi sviluppa applicazioni manipolando direttamente la struttura della pagina, grazie alle funzioni che mette a disposizione per l'accesso al DOM, all'attraversamento dei nodi che costituiscono gli elementi della pagina e alle funzioni esse a disposizione per modificarli, crearne di nuovi, spostare quelli esistenti.

* JQuery lavora principalmente “agganciando” funzioni di gestione degli eventi agli elementi della pagina, utilizzando la familiare sintassi delle espressioni di selezione dei CSS: questo presuppone che nella maggior parte dei casi si vada ad assegnare un ID, oppure una specifica classe, agli elementi della pagina con i quali si vuole interagire, allo scopo di referenziarli successivamente all’interno dello script che contiene la logica lato client dell’applicazione.

* Questo procedimento risulta molto semplice da utilizzare, poiché è sufficiente conoscere le espressioni CSS e le (poche) funzioni fondamentali di JQuery, oltre alla sintassi base di JavaScript, per scrivere la logica; tuttavia, poiché si fa riferimento agli elementi del DOM, agli ID loro assegnati e ai loro attributi, il risultato finale tende spesso ad assomigliare a una “zuppa” in cui si mescola la logica di business con il contenuto della pagina rendendo difficile la modifica della prima indipendentemente dall’altra senza produrre effetti collaterali o senza richiedere necessariamente un ritocco ad ambo le parti.

* Rispetto a JQuery, React non richiede l’assegnazione obbligatoria di ID univoci o classi, né richiede allo sviluppatore di intervenire direttamente sul DOM, ma è la libreria stessa che si fa carico di questo compito in base alla struttura del componente dichiarato in primis e, in secondo luogo, in base allo stato interno del componente Web e alla variazione dei valori delle proprietà assegnate allo stesso.

* In breve, React esclude un intervento diretto sul DOM, lasciando a noi il compito di definire i componenti che costituiscono l’interfaccia dell’applicazione e i dati da utilizzare per la generazione del markup. Sarà la libreria ad intervenire sul DOM di conseguenza, utilizzando peraltro il modo che garantisce le maggiori performance possibili.